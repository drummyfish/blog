<html>
  <head>
    <meta charset="utf-8"/>
  </head>

  <body>
  <section id="content" class="body">
    <article>
      <header>
        <h1 class="entry-title">
          Bc. na FIT - 1. semestr</h1>
      </header>

      <div class="entry-content">
          <div class="post-info">
            Fri 28 January 2011 <br />        
            tastyfish <br />
            tagy:
  
            <a href="https://drummyfish.github.io/tag/study.html">study</a>
            <br />
            překlady:

            <a href="https://translate.google.com/translate?sl=auto&amp;tl=en&amp;ie=UTF-8&amp;u=https%3A//drummyfish.github.io/bc1.html"> en (google) </a>

          </div>        
<p>Když jsem nastupoval na výšku, měl jsem hodně nejasno ve spoustě
věcí a vůbec jsem netušil, do čeho jdu. Vás ovšem nemusí nic podobného
potkat, jelikož mám pro vás přichystané zhodnocení všech zatím
absolvovaných předmětů na naší škole. Pokud se tedy chystáte na Fakultu
informačních technologií VUT v Brně (zkráceně FIT), jste na správné
adrese. Na úvod si neodpustím pár poznámek:</p>
<ol>
<li>Zda budu moct v článcích pokračovat, závisí na tom,
    jestli na škole vydržím <span class="emoji emoji-eyebrows">^^</span></li>
<li>Rád bych zde zmínil stránky studenta
    <a href="http://www.stud.fit.vutbr.cz/~xniklv00/">xniklv00</a>, které mě
    inspirovaly k tomuto seriálu (tímto děkuji) a které vám nabídnou
    pohled mírně nadprůměrnějšího studenta.</li>
<li>Články budou psány poněkud neformálně a sem tam se jistě vyskytne
    chyba, tak se prosím nezlobte. Nemám zkrátka tolik času, kolik bych
    si přál...</li>
</ol>
<h2>Nástup na školu</h2>
<p>Na FIT jsem byl přijat na základě SCIO testů s percentilem 89 a to hned
na druhý pokus (na první termín mi nějak nepřišlo důležité se
připravovat <span class="emoji emoji-eyebrows">^^</span>). Krátce nato jsem odmaturoval na střední průmyslové
škole ve Zlíně mimo jiné z informačních technologií, čímž jsem si o sobě
začal myslet, jaký nejsem informatik. Na prvních přednáškách na FITu
jsem posléze zjistil, že opravdu nejsem a že žádná procházka růžovou
zahradou se konat nebude. Zjistil jsem, že ze začátku je lepší mít
trochu strach, který vás dožene k učení. Rozhodně musím vřele doporučit
chození na všechny přednášky (o cvičeních ani nemluvím), i když vysoká
škola vybízí k pravému opaku. Stejně tak je dobré, ne-li nezbytné, najít
si vlastní styl učení. Mně se nejvíce osvědčilo psaní A4 "taháků", z
nichž se učím a které vám ke studijním účelům zde samozřejmě také
nabídnu :o) Tak se pojďme konečně podívat na první semestr...</p>
<h2>Asemblery (IAS)</h2>
<div class="fit-but-cheatsheet">
<a href="http://i.imgur.com/J1i3L.jpg" target="blank">
<img src="http://i.imgur.com/J1i3Lm.jpg" alt="IAS tahák">
</a>

<p>
IAS tahák
, str. 2
</p>
</div>

<div class="fit-but-cheatsheet">
<a href="http://i.imgur.com/C7p3v.jpg" target="blank">
<img src="http://i.imgur.com/C7p3vm.jpg" alt="IAS tahák">
</a>

<p>
IAS tahák
, str. 1
</p>
</div>

<p>Vzhledem ke zkušenostem s asemblery na střední škole ve mně název tohoto
předmětu ze začátku vyvolával trochu obavy. Jak jsem později zjistil,
nebylo se čeho bát a šlo o velmi zajímavý a pohodový předmět.</p>
<p>V IAS jsme měli především pochopit principy programování počítače na
téměř nejnižší úrovni, na úrovni instrukcí procesoru. Rovněž se naše
znalosti obohatili o mnoho nových pojmů a znalostí všemožných operací s
čísly ve dvojkové soustavě, základy adresování paměti apod. - nešlo o
nic nepochopitelného, k čemuž výrazně přispěly přátelské přednášky pana
Zbořila.</p>
<p>Doc. Zbořil je veterán z dob starých počítačů a pro mě poměrně
sympatický přednášející, jelikož jsem měl pocit, že se studenty velmi
soucítí a důležitou látku vysvětloval velmi velmi polopatě (někdy snad i
třikrát dokola, takže snad jen spící studenti odcházeli z přednášek s
prázdnou). Číselnými soustavami jsme se postupně prokousali k
jednotlivým instrukcím procesorů Pentium a jednotce pro výpočty v
plovoucí řádové čárce (FPU), to vše krásně pedagogicky s demonstračními
prográmky přímo na přednáškách.</p>
<p>Měl bych také zmínit počítačová cvičení, u nichž mě největší nervy
postihly při přihlašování na ideální termín. Na FITu výběr termínů
cvičení a vůbec všemožných podobných věcí probíhá přes internet a jde o
takovou malou soutěž v rychloklikání. Zkrátka v určitou hodinu se
odemkne registrace a termín bere ten, kdo na něj nejdřív klikne. Nakonec
se zadařilo a termín jsem si zaregistroval (s cvičícím ing. Stružkou). Z
cvičení jsem následně pokaždé odcházel s plným počtem bodů a třeba i o
hodinu před koncem, když se podařilo zadaný úkol splnit rychle, což
nebýval větší problém.</p>
<p>S ubývajícími přednáškami se přiblížila půlsemestrální zkouška a
donutila mě začít se připravovat. Šlo spíše o opakování známých věcí a
procházení starých písemek. Nakonec se na zkoušce v souladu s očekáváním
objevil krátký prográmek a pár otázek typu číselné soustavy, čímž se
moje skóre vyhouplo o 17 bodů vzhůru (z 20 možných).</p>
<p>Konec semestru vrcholil závěrečnou zkouškou, která měla mírně vyšší
level obtížnosti, což trochu zbouralo mé ambice na slušnou známku -
"prográmek" se protáhl na "program" s instrukcemi pro FPU a otázky
trošku přitvrdily, což společně s faktem, že jsem lehce podcenil
přípravu (snad kvůli dobrým dosavadním výsledkům), vyneslo ve výsledku
kromě trochy zklamání pouze známku C se 73 body.</p>
<p>I tak ale asemblery hodnotím kladně, probírané učivo je zajímavé a
nezbytné pro pochopení základních věcí odehrávajících se v počítači a
tím i pro další studium.</p>
<h2>Diskrétní matematika (IDA)</h2>
<div class="fit-but-cheatsheet">
<a href="http://i.imgur.com/65db3.jpg" target="blank">
<img src="http://i.imgur.com/65db3m.jpg" alt="IDA tahák">
</a>

<p>
IDA tahák
, str. 1
</p>
</div>

<div class="fit-but-cheatsheet">
<a href="http://i.imgur.com/65db3.jpg" target="blank">
<img src="http://i.imgur.com/65db3m.jpg" alt="IDA tahák">
</a>

<p>
IDA tahák
, str. 2
</p>
</div>

<p>IDA je první matematický předmět, se kterým se studenti na FITu setkají
a kvůli kterému budou muset čas od času navštívit také nepěknou fakultu
FEKT (Fakulta elektrotechniky a komunikačních technologií) - ale o tom
až později. Na úvod bych chtěl zmínit, že Diskrétní matematika není v
žádném případě složitostně na úrovni matfyzu a není třeba se jí obávat o
nic víc než ostatních předmětů.</p>
<p>Náplní jsou především základy vysokoškolské matematiky - probírají se
různé důkazy a matematické struktury pro většinu studentů nově ve
vysokoškolském stylu. Potkají vás nové matematické zápisy a trošku
zrychlený způsob vysvětlování látky (žádné dlouhé zastavování nebo
počítání vzorových příkladů na přednáškách), řeč přijde i na složitější
věci jako je topologie, nicméně vyžadovány jsou nakonec jen ty
jednodušší záležitosti.</p>
<p>Na přednášejícím a garantovi, doc. Kovárovi, jde vidět, že si žije ve
vlastním topologickém světě. Látku vysvětluje někdy možná až příliš
složitě, jinak je to ale normální matematik (jestli se to vůbec dá
říct), který se snaží, aby studenti látku pochopili co nejlépe. Ukecaní
studenti na jeho přednáškách je to jediné, co ho dokáže namíchnout.</p>
<p>Co na přednáškách většina lidí nepochopila, zachraňovala cvičení
odehrávající se v malých místnostech na již zmiňované fakultě FEKT. Zde
se setkáte s trochu přátelštějším přístupem - můj cvičící, pan Vítovec,
nám dokázal za deset minut vysvětlit to, co na přednáškách zabralo půl
hodiny, a to ještě tak, že jsme to všichni pochopili. Náplní cvičení
bylo hlavně počítání příkladů a to buď učitelem nebo některým z náhodně
vybraných studentů a také pár bodovaných domácích úloh, ze kterých jsem
míval plný počet bodů. Jediným mínusem pro mě byla fakulta
elektrotechniky a její okolí, které jsou dle mého vkusu opravdu velmi
ošklivé (musíte vidět sami), obzvláště v porovnání s naším nádherným
FITem <span class="emoji emoji-smile">:)</span></p>
<p>V průběhu semestru se psala malá písemka, na niž nám pan Garant
sympaticky povolil zhotovit si ručně psaný tahák formátu A4. Tuto
možnost jsem dokonale využil a mikroskopickým písmem opsal skoro celá
skripta <span class="emoji emoji-eyebrows">^^</span> Výsledek písemky už si bohužel nepamatuju a nemám ho teď už
jak zjistit, takže se s ním nemůžu pochlubit.</p>
<p>Na finální písemku byl tahák rovněž povolen a tak jsem pouze upgradoval
svůj nedávno použitý pomocný papír a šel takto vyzbrojen do finální
bitvy, která se nakonec ukázala být lehčí, než jsem čekal. Byl jsem
nucen čelit pouze nezákeřným příkladům spíše z té lehčí kategorie a
odměnou mi byla známka B s 83 body, jež mi udělala velkou radost.</p>
<p>IDA rozhodně není nezvládnutelný předmět, i když má společně s IZP
největší kreditové hodnocení v prvním semestru. Ale ani tak tento
předmět nepodceňujte, rozhodně se vyplatí chodit na cvičení a sem tam
dávat na přednáškách pozor, i když nabyté znalosti jinde než na písemce
využijete určitě jen okrajově.</p>
<h2>Teorie obvodů (ITO)</h2>
<div class="fit-but-cheatsheet">
<a href="http://i.imgur.com/DQ5cT.jpg" target="blank">
<img src="http://i.imgur.com/DQ5cTm.jpg" alt="ITO tahák">
</a>

<p>
ITO tahák
</p>
</div>

<p>I když podle pověstí měl kurz ITO patřit k těm jednodušším, stal se mým
strašákem prvního semestru, jelikož k elektrickým obvodům jsem vždycky
měl trochu dál než ostatní průmyslováci. Musím ale říct, že garant, doc.
Kunovský, vycházel studentům velmi vstříc a snad jen díky němu jsem
tímto předmětem s odřenýma ušima prolezl, když více než přimhouřil obě
oči nad závěrečnými písemkami.</p>
<p>Dalším plusem byly zábavné přednášky pana Kunovského, který hodiny
pojímá jako, jak sám říká, "přátelská povídání" a vůbec se se studenty
snaží diskutovat jako se sobě rovnými, učivo prokládá neustálými vtípky
často mířenými i na sebe - no prostě nudit se nebudete. Úvodní hodinu
dokonce zahájil kouzlem s žárovkami (které není dodnes nikomu jasné),
abychom viděli, že výuku bere tak trochu s nadhledem. Látka byla
předkládána dostatečně pomalu a srozumitelně.</p>
<p>Na půlsemestrálku jsem se učil procházením starých písemek. Nakonec
nebyla nijak zákeřná a s nadpolovičním výsledkem 12 bodů z 20 jsem byl
ještě ochotný se spokojit. Co si pamatuju, šlo o zjednodušování obvodů s
odpory, metody smyčkových proudů a podobně.</p>
<p>Ke konci semestru se na stránkách předmětu objevil ještě projekt,
abychom se přes Vánoce nenudili. Jednalo se o hromadu příkladů, které mi
daly trochu zabrat, ale lepší přípravu na písemku bych si těžko mohl
přát. Po pár dnech usilovného namáhání mozkových závitů se mé hodnocení
vyšplhalo na skvělých 12,5 bodů z 15.</p>
<p>Pak už mi zbývalo jen zakončit to peklo úspěšně napsanou závěrečnou
písemkou. Avšak po výhružkách pana Kunovského, že písemka bude "těžká",
na mě šla trochu nervozita a když nás usadily k zadáním písemky, začal
jsem přeskakovat jeden příklad za druhým. Doc. Kunovský si na nás
přichystal nejtěžší písemku v dějinách ITO (snad žádný příklad se
neobešel bez netriviálních operací s komplexními čísly) a já jsem sice
počmáral všechny papíry, ale v kolonkách pro výsledky chyběl jakýkoliv
náznak úspěšně dopočítaného příkladu. Domů jsem odcházel s jistotou
dalšího termínu. Nakonec se stal zázrak a pan Kunovský byl extrémně
shovívavý, když mi udělil 2 body nad minimum, tedy 34 bodů, a
odstartoval tak moje zimní prázdniny <span class="emoji emoji-smile">:)</span></p>
<p>Předmět ITO mi ukázal, co všechno se dokážu naučit, když musím, a nabyl
jsem takového hřejivého pocitu, že ještě nikdy jsem elektrickým obvodům
nerozuměl více. Navíce jsem si z přednášek odnesl pár dobrých vtipů <span class="emoji emoji-smile">:)</span></p>
<h2>Základy programování (IZP)</h2>
<div class="fit-but-cheatsheet">
<a href="http://i.imgur.com/R2vft.jpg" target="blank">
<img src="http://i.imgur.com/R2vftm.jpg" alt="IZP tahák">
</a>

<p>
IZP tahák
</p>
</div>

<p>Na tento předmět jsem si docela věřil, jelikož základy programování jsem
si přinesl již ze střední školy, kde náplní mé maturitní práce bylo
dokonce objektové programování. Brzy jsem však zjistil, že levou zadní
IZP nezvládnu - hlavně v projektech jsem se přes hromadu snahy slušně
zapotil. Často bylo nad mé chápání, jak mohli úplní neprogramátoři z
gymnázií tento předmět zvládnout, i když právě pro ně by měl být tento
předmět teoreticky určen.</p>
<p>Praxe však bývá odlišná. Jak název napovídá, předmět nám měl objasnit
význam slova programování a velmi stručně nás provést jeho
nejzákladnější principy v jazyce C. Na půlsemestrálce se ale ukázalo, že
pan Smrčka vyžaduje znalosti často mírně přesahující ony "základy" v
názvu předmětu.</p>
<p>Přednášky měl na starost dr. Aleš Smrčka (tehdy ještě ing.). Je to
takový sympaťák, který dokáže programátorskými vtípky zpestřovat své
přednášky. Spoustu věcí profesionálně demonstroval přímo v příkazové
řádce Linuxu promítanou na projektoru, často přes ni elektronickou
tužkou čmáral velmi nepřehledné obrázky - ve výsledku ale všechno tak
nějak zapadlo do sebe a látka byla úspěšně vysvětlena. Na jedné
přednášce mě zaujalo, když napsal zpaměti číslo pí v desetinném rozvoji
asi na dva řádky terminálu.</p>
<p>Klíčovou roli kurzu hrály již zmíněné projekty. Projekty jsou na FITu
velmi časté bodově hodnocené samostatné práce pro studenty. V tomto
případě šlo o čtyři prográmky v jazyce C, jejichž zadání se vždy
objevilo na stránkách předmětu společně s deadlinem odevzdání, přičemž
každý projekt měl jisté maximální bodové hodnocení, které šlo podle
kvality zpracování získat. Projekty se rozprostíraly rovnoměrně do
celého semestru a pro získání zápočtu bylo nutné získat z každého
alespoň jeden bod.</p>
<p>Už první projekt pro mě znamenal přinejmenším slušné zklamání. Zadání
nebylo úplně nejjednodušší - měli jsme napsat program, který bude
komprimovat/dekomprimovat text ze standardního vstupu na standardní
výstup podle zadaných pravidel. Ihned po jeho zveřejnění jsem začal
doslova makat, aby můj výsledek přinesl do začátku co nejvíce bodů. Po
odevzdání mi však byl program ohodnocen pouze 2 body (maximum bylo 5),
což mi téměř vzalo motivaci pracovat na dalších projektech. Naštěstí
jsem se nevzdal a další projekty dopadly mnohem lépe - 7/10, 9,5/10 a
7/8.</p>
<p>V IZP jsme měli rovněž nepovinná počítačová cvičení, kam jsme museli
přijít jen jednou za čas obhájit projekt (bez obhajoby ho nešlo
odevzdat). Já jsem však nechyběl ani na ostatních cvičeních, kdy jsme
měli pouze samostatně pracovat na svých projektech, případně se ohledně
nich dotazovat. Obhajoba projektu trvala vždy pár minut a její náplní
byla demonstrace studentem napsaného kódu cvičícímu (zkrátka něco říct
proč/jak jste to tak napsali). Ale nebyl to žádný stres, za pár minut
bylo hotovo. Musím pochválit ing. Zemka za kvalitně vedená cvičení i
rady k projektům.</p>
<p>Semestr zakončovala písemná zkouška, která mně osobně nepřišla po všech
těch projektech ani příliš náročná. Velice mi pomohlo procházení
všemožně na netu sehnatelných starých písemek. Šlo o psaní krátkých
úseků kódu v již dobře procvičeném Céčku, pár teoretických otázek a o
otázky typu "Co způsobí tento řádek kódu?" nebo "Jakou chybu způsobí
tento vstup v tomto programu?". Můj zisk nakonec byl 38 bodů z 55, což k
absolvování předmětu stačilo.</p>
<p>V předmětu IZP jsem se konečně pořádně naučil programovací jazyk C a
doplnil si hodně věcí ze střední školy. Taky jsem se při řešení projektů
velmi dobře seznámil s operačním systémem Linux, v němž bylo
nejjednodušší projekty psát. Můžu říct, že tento předmět byl jistě nejen
pro mě jedním z klíčových v prvním semestru a určitě je velkou výhodou
jít do něj alespoň se základy jazyka C.</p>
<h2>Základy softwarového inženýrství (IUS)</h2>
<div class="fit-but-cheatsheet">
<a href="http://i.imgur.com/PbJIt.jpg" target="blank">
<img src="http://i.imgur.com/PbJItm.jpg" alt="IUS tahák">
</a>

<p>
IUS tahák
, str. 2
</p>
</div>

<div class="fit-but-cheatsheet">
<a href="http://i.imgur.com/3T73i.jpg" target="blank">
<img src="http://i.imgur.com/3T73im.jpg" alt="IUS tahák">
</a>

<p>
IUS tahák
, str. 1
</p>
</div>

<p>Ceďák prvního semestru aneb to nejlepší nakonec <span class="emoji emoji-smile">:)</span> Tento předmět opravdu
hodně studentů neudělalo a bylo to nejspíš tím, že byl velmi teoretický
a pod záštitou pana proděkana Křeny, známého zvyšovatele prestiže naší
fakulty. Klíčem k zvládnutí tohoto obávaného kurzu nebylo vysoké IQ,
nýbrž prostá vůle učit se velká kvanta teoretických informací, s čímž
jsem naštěstí problém příliš neměl.</p>
<p>Teoretická látka na přednáškách dr. Křeny byla kořeněna vtipnými
příklady z praxe - pan Křena rozhodně ví, co dělá, je přátelský ke
studentům a dokáže jim zpříjemnit pobyt na svých trojhodinových
přednáškách - ovšem výměnou za jejich pozornost a ochotu nabývat
vědomosti. Předmět opravdu působil velmi "povídacím" a pohodovým dojmem,
což také byl pro ty, kteří si látku průběžně procházeli.</p>
<div class="fit-but-cheatsheet">
<a href="http://i.imgur.com/xztTU.jpg" target="blank">
<img src="http://i.imgur.com/xztTUm.jpg" alt="IUS tahák">
</a>

<p>
IUS tahák
, str. 4
</p>
</div>

<div class="fit-but-cheatsheet">
<a href="http://i.imgur.com/a8f6F.jpg" target="blank">
<img src="http://i.imgur.com/a8f6Fm.jpg" alt="IUS tahák">
</a>

<p>
IUS tahák
, str. 3
</p>
</div>

<p>Předmět zahrnoval tři projekty. Pod prvním se skrývalo absolvování
e-learningového kurzu - šlo o takový mini-předmět, do kterého se všichni
studenti přihlásili a v němž řešili každý týden velmi velmi jednoduché
úkoly na pár minut (vytvořit pdf s citací tří webových stránek, apod.) -
e-learning byl zahřívacím a seznamovacím kurzem pro nové studenty a
nejen já jsem za něj bez námahy získal 100% bodů. Druhý projekt byl z
části společný s předmětem IZP a jeho náplní bylo vytvoření krátké pdf
dokumentace ke druhému projektu tohoto předmětu, můj zisk činil 6 bodů z 10.
Poté následoval poslední úkol a to sestavení ER diagramu
informačního systému určité instituce, již si studenti mohli vybrat z
nabízených témat - moje zubní ordinace mi vynesla plný počet 20 bodů a
mohl jsem si gratulovat.</p>
<p>Závěrečná zkouška se nesla v duchu teoretických otázek a fulltextových
odpovědí - každá měla vymezený prostor podle její očekávané (tj.
požadované) délky. Nechyběla ovšem ani praktická část v podobě již dobře
známého ER diagramu. Musím říct, že písemka rozhodně nebyla jednoduchá,
ale připraveným štěstí přeje. Na papíře jsem popsal, co se dalo, a v
součtu mi výsledek dal poctivých 43 bodů (z 60).</p>
<p>Na závěr bych předmět zhodnotil jako teoretický, těžký, ale nezákeřný a
zvládnutelný. Každopádně vyžaduje hodně obětování a času výměnou za
krásný pocit sebevědomí po jeho zvládnutí.</p>
<h2> Celkové výsledky </h2>

<table>
  <tr> <th> předmět </th> <th> body </th> <th> známky </th> </tr>
    <tr> <td> Asemblery (IAS) </td> <td> 73/100 </td> <td> C </td> </tr>
    <tr> <td> Diskrétní matematika (IDA) </td> <td> 83/100 </td> <td> B </td> </tr>
    <tr> <td> Teorie obvodů (ITO) </td> <td> 58.5/100 </td> <td> E </td> </tr>
    <tr> <td> Úvod do softwarového inženýrství (IUS) </td> <td> 74/100 </td> <td> C </td> </tr>
    <tr> <td> Základy programování (IZP) </td> <td> 71.5/100 </td> <td> C </td> </tr>
</table>

<p>průměr:  2.080 <br />
pořadí v ročníku: 64.  - 72.  / 266
 <br />
prospěchové stipendium: 0 Kč</p>
        
      </div><!-- /.entry-content -->

    </article>
  </section>

  </body>
</html>

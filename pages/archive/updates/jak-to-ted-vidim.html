<html>
  <head>
    <meta charset="utf-8"/>
  </head>

  <body>
  <section id="content" class="body">
    <article>
      <header>
        <h1 class="entry-title">
          Jak to teď vidím</h1>
      </header>

      <div class="entry-content">
          <div class="post-info">
            Sun 29 November 2015 <br />        
            tastyfish <br />
            překlady:

            <a href="https://translate.google.com/translate?sl=auto&amp;tl=en&amp;ie=UTF-8&amp;u=https%3A//drummyfish.github.io/jak-to-ted-vidim.html"> en (google) </a>

          </div>        
<p>Je 11:35, nechce se mi ještě spát, tak si říkám, že něco napíšu
na stránky. Před pár dny jsem bohužel zjistil, <a href="https://www.youtube.com/watch?v=LpqnX4Who2Q">že Jake Roper má rakovinu</a>. Velmi mě to
zasáhlo a moc doufám, že se uzdraví. Zároveň mi to připomíná, jaké mám
vlastně štěstí, že mám jenom trochu nalomenou psychiku. Ta se mimochodem
snad začíná i lepšit.</p>
<p>Čtu vynikající knihu Psychologie od Rity L. Atkinson - je nesmírně
úchvatné zkoumat úplně novou vědeckou disciplínu, diametrálně odlišnou
od informatiky. Je to jako objevit nové místo, které se po staletí
utvářelo, má vlastní kulturu, poznatky a historii, z nichž může každý
čerpat. Jako počítačoví vědci se učíme o neuronech, které vypadají jako
krabičky a dovnitř a ven vedou drátky, po kterých běhají čísla. Neučíme
se ale, jak neurony vypadají ve skutečnosti, že místo čísel používají
různé neurotransmitery s odlišnými účinky na náladu a že neuron vedoucí
ze spodní části páteře k chodidlu může být metr dlouhý. Začal jsem
přemýšlet o meditaci.</p>
<p>Přes den se občas snažím dělat něco do školy, popř. jinou užitečnou
činnost, avšak zatím velmi střídmě. Většinou jdu do horké vany, piju
kafe nebo programuju nové <a href="https://github.com/drummyfish/panda-rpg">3D RPG</a>. Zdaleka nejvíc času u PC
trávím asi na <a href="https://www.reddit.com/">redditu</a>, jenž se nedávno stal
mou nejoblíbenější stránkou na internetu, a to pro neskutečné množství
zajímavostí, svobodu projevu a inteligentní komunitu.</p>
<p>Večer dělám některé z následujících relaxačních činností. Pustím si
podcast (<a href="http://www.hellointernet.fm/">Hello Internet</a> nebo <a href="http://thepsychologypodcast.com/">The Psychology Podcast</a>) a hraju
Trackmanii. Zalezu si do postele s tabletem a pustím si pár zápasů ve
Warcraftu III. Hraju GTA V a snažím se vyřešit <a href="https://www.reddit.com/r/chiliadmystery/">záhadu hory
Chiliad</a>. Občas samozřejmě
přizpůsobím program situaci, např. sejde-li se rodina u dobrého filmu,
popadnu kočku a jdu se dívat.</p>
<p>Vědci nedávno zjistili, že <a href="http://www.telegraph.co.uk/news/science/science-news/12012663/Loneliness-triggers-biological-changes-which-cause-illness-and-early-death.html">osamělost způsobuje buněčné změny vedoucí k nemocem</a>.
A vůbec, o lidském kontaktu se od pradávna ví, že je nezbytnou součástí
zdravého života, takže hledám kamarádku na mazlení (jenom na mazlení,
nic víc). Zájemkyně nechť se ozvou  <span class="emoji emoji-smile">:)</span></p>
        
      </div><!-- /.entry-content -->

    </article>
  </section>

  </body>
</html>
